De sector heeft zich steeds met grote creativiteit door de zwaarder wordende eisen en de moeilijke markt heen weten te slaan, maar naar de rendementscijfers kijkend vrees ik dat zelfs deze creativiteit te kort gaat schieten.
Mijnheer de Voorzitter, mevrouw de commissaris, zeer geachte collega's, als eerste wil ik graag mijn steun uitspreken voor het algemene doel dat met het voorstel van de Commissie wordt nagestreefd, namelijk het nog veiliger maken van onze wegen.
Ik dank alle collega's die in de parlementaire commissies een bijdrage hebben geleverd aan de verwezenlijking van dit doel.
Toch zou ik als lid van de Commissie landbouw en plattelandsontwikkeling en als afgevaardigde van een plattelandskieskring een paar kritische opmerkingen willen maken.
Op het eerste gezicht lijkt de titel 'Harmonisatie van bepaalde voorschriften van sociale aard voor het wegvervoer? niets van doen te hebben met het landbouwbeleid.
Toch bevat het voorstel van de Commissie een paar punten die ook voor de landbouw van groot belang zijn.
Een leek denkt doorgaans bij termen als personenvervoer of trucks aan personenauto's en vrachtwagens, maar het voorstel van de Commissie heeft ook betrekking op voertuigen die in de landbouw worden gebruikt.
Tot nu toe werden die steeds in het kader van artikel 13 tot de uitzonderingen gerekend.
Als koeriers- en expresdiensten vaak bij ernstige ongevallen betrokken zijn, is het niet meer dan terecht dat de verordening ook voor deze diensten geldt.
Om de bepalingen echter ook toe te passen op tractoren en voertuigen die voor melktransport worden gebruikt, lijkt mij pure willekeur. Hoe stelt u zich dat in de praktijk voor?
Tractoren - en sommige tractoren zijn echt heel klein - die tachografen zouden moeten hebben, of chauffeurs van melktankwagens die van boerderij naar boerderij rijden en bij boer X geen praatje (rusttijd) meer mogen maken omdat zij een bepaalde volgorde van rij- en rusttijden in acht moeten nemen alsof het om een reis van Rotterdam naar München gaat? En dan nog een ander voorbeeld.
Voor het vervoer van levende dieren is in artikel 13 een uitzondering op de voorschriften voorzien voor transporten binnen een straal van vijftig kilometer.
Voor voertuigen die kadavers en slachtafval transporteren, geldt die uitzondering echter niet.
Wat is het nut hiervan?
Ook heb ik kritiek op de beperkingen die gelden voor de hulpdiensten bij pech onderweg.
De regeling die tot nu toe gold en die uitzonderingen bevatte op de terreinen die ik hierboven heb besproken, kan zeer zeker niet asociaal genoemd worden en was in ieder geval praktisch bruikbaar.
Gelukkig zijn er door mijn fractie amendementen ingediend die de tekortkomingen in het voorstel van de Commissie gedeeltelijk opheffen.
Ik blijf echter van mening dat voor de tweede lezing - juist met het oog op het boerenbedrijf en de landbouwsector - een aantal correcties doorgevoerd moeten worden om een wetgeving te creëren die voor de burgers begrijpelijk en aanvaardbaar is.
Al het andere zou slechts leiden tot een negatieve houding ten opzichte van Europa.
Mijnheer de Voorzitter, geachte afgevaardigden, in de eerste plaats dank ik u voor uw constructieve commentaar op ons voorstel. Voor alle duidelijkheid wil ik nog even onderstrepen dat het onderhavige voorstel niet onder het sociaal beleid valt.
Daarvoor is mevrouw Diamantopoulou verantwoordelijk, niet ik.
Mijn bevoegdheden liggen elders.
Ik heb het hier over verkeersveiligheid, over veiligheid op de weg, dát is het streefdoel van dit voorstel.
Als het maatschappelijk aspect de hoofddoelstelling zou zijn, zouden wij andere kwesties moeten aankaarten.
Het gaat hier om de veiligheid in het wegvervoer en uiteraard ook om concurrentieverstorende praktijken.
Gelet op het grote aantal amendementen zal ik het Secretariaat van het Parlement een schriftelijke lijst doen toekomen met de reactie van de Commissie op elk van de ingediende amendementen.
